Лабораторна робота 2-5. Обробка графів
Версія 1
Означити три класи графів: абстрактний клас і два його нащадки – в одному з них граф зображується матрицею суміжності, в іншому – структурою суміжності. Написати дві програми: одна обробляє граф, зображений матрицею суміжності, інша – структурою суміжності. Обробка полягає в тому, що граф уводиться з файлу та в іншому форматі виводиться в інший файл. 
Вимоги до виконання 
1.	Реалізувати програму за допомогою проекту, який включає п’ять файлів. У головному cpp-файлі записати головну функцію та функції введення та виведення графа. В одному файлі заголовків оголосити (допоміжний) клас "Список вершин Vlist", у іншому – три класи графів. У відповідних cpp-файлах реалізувати методи цих класів. 
2.	Інтерфейс класу "Список вершин": конструктор з цілим параметром, конструктор переміщення, деструктор, метод додавання цілого значення в список, метод визначення, чи є список порожнім, метод виведення значень у списку. Конструктор без параметрів та конструктор копії для цього класу заборонені до оголошення. Деструктор має звільняти вільну пам'ять від динамічних даних, виділених для списку. Атрибути: вказівник на початок динамічного масиву цілих, довжина масиву, кількість значень у списку. 
3.	Інтерфейс абстрактного класу графів: 
- стандартний конструктор (граф ініціалізується як порожній простий), 
-	невіртуальні методи: отримати кількість вершин, отримати кількість ребер, отримати ознаку орієнтованості, встановити ознаку орієнтованості.
-	суто віртуальний метод створення даних графа, параметр якого представляє кількість вершин графа; 
-	суто віртуальний метод додавання дуги, заданої парою номерів вершин;
-	суто віртуальний метод, параметром якого є номер вершини; він повертає список вершин, суміжних із цією вершиною. 
4.	Захищені атрибути абстрактного класу графів: булева ознака орієнтованості (false для простих графів, true для орграфів), кількість вершин n, кількість ребер (дуг) m. 
5.	В одному з похідних класів граф матриця суміжності зображена за допомогою динамічного масиву вказівників на початки масивів, елементи яких відповідають елементам матриці й мають значення 0 або 1. В іншому похідному класі структура суміжності зображена масивом вказівників на перші елементи зв'язаних списків. Вузол списку містить номер вершини та вказівник на наступний елемент списку. У класах з урахуванням зображення графа реалізувати методи, оголошені як суто віртуальні в абстрактному класі-батьку. 
6.	Деструктори в похідних класах графів мають звільняти вільну пам'ять від усіх динамічних даних, виділених для зображень графів. 
7.	Функція введення графа повертає ознаку успішності й має два параметри: шлях до файлу та об'єкт абстрактного класу графів. Функція зв'язує вхідний потік з файлом; у разі невдалого відкриття потоку вона повертає ознаку невдалого введення. У першому рядку файлу, що зображує граф, записано ознаку орієнтованості (0 або 1) та кількість вершин n, подальші рядки містять пари номерів вершин від 0 до n–1. Гарантовано, що n ≤ 50 000 і вхідні дані не містять помилок та суперечностей. Функція зчитує кількість вершин і викликає метод створення даних для зображення графа, а далі до кінця файлу зчитує пари номерів і для кожної пари викликає метод додавання дуги. Після закінчення введення функція закриває вхідний потік. 
8.	Функція виведення графа повертає ознаку успішності й має два параметри: шлях до файлу та об'єкт абстрактного класу графів. Функція зв'язує вихідний потік з файлом; у разі невдачі вона повертає ознаку невдалого виведення. У перший рядок файлу функція виводить ознаку орієнтованості, кількість вершин і кількість ребер графа. Функція рядками виводить списки вершин, суміжних з кожною з вершин, у вигляді 0: 4 1 3. Для кожної вершини вона викликає метод графа, який повертає список вершин, суміжних з цією вершиною (це об'єкт класу VList), і застосовує до нього метод виведення. Функція закриває вихідний потік. 
9.	Головна функція виводить дані про автора програми, стислу постановку задачі, запрошує користувача ввести шлях до вхідного файлу та отримує шлях. Якщо введення з файлу невдале, програма повертає користувача до введення шляху до файлу. Аналогічні дії зв'язані з виведенням. 
10.	Головна функція виводить на екран дані про тривалість уведення та тривалість виведення графа, використовуючи бібліотечну функцію clock. Функція виводить кількість секунд і кількість мілісекунд, наприклад 0 s 140 ms. 
11.	Надати набір тестових даних – кілька файлів, кожен з яких зображує певний граф. Один з них зображує повний простий граф з 3 000 вершин, ще два – прості цикл і ланцюг з 40 000 вершин, ще два – орієнтовані цикл і ланцюг. Створити ці файли потрібно за допомогою власних програм, які також треба надати. 
